# -*- mode: mandoku-view; -*-
#+TITLE: 佩玉齋類藁
#+DATE: 2015-08-25 00:14:58.750979
#+PROPERTY: ID KR4d0573
#+PROPERTY: BASEEDITION WYG    
#+PROPERTY: JUAN 卷六
<pb:KR4d0573_WYG_006-1a>¶
欽定四庫全書¶
　佩玉齋類藁巻六¶
　　　　　　　　　　　　　元　楊翮　撰¶
　序¶
　　石履道赴浙東帥府奏差詩序¶
藩閫受方面之重寄非獨仗節旄籌帷幄者皆國家勲¶
舊之臣朝廷才知之選也至於從事於其間効奔奏而¶
充任使者亦必皆通敏于事機嫺習於威儀之人故雖¶
<pb:KR4d0573_WYG_006-1b>¶
一介乘傳之㣲而其名序不輕而重則較然矣蓋自比¶
年來大府之用以交政於四方者得取於公卿大夫之¶
世由是貴逰之子弟多在焉沂陽石履道舉於御史薦¶
於憲司徃受辟於淛東帥閫人皆謂履道之先府君剔¶
厯官途奕葉而光顯諸兄復騰奕仕路頡頏於後先况¶
其舅氏以客卿之位贊幕南臺方赫赫有稱于時履道¶
又其所加愛而獲館甥之盛是宜推致之者衆且有力¶
徃其必有合乎余惟履道出乎閥閲之家長乎簮纓之¶
<pb:KR4d0573_WYG_006-2a>¶
門識趣之超濡染于聞見意氣之偉劘切於交㳺蓋世¶
之賢能才俊而達時者也觀其於世故之膠轕官政之¶
紛糺人情之變態叩之而無不知觸之而無不應舉動¶
之間又無不中肯綮而合節奏則所謂通敏而嫺習者¶
非耶爵禄之榮名譽之茂是其所宜䝉雖㣲所恃挾亦¶
何適而不達全同必其徃而有合也夫從事而以乘傳¶
為職北抵上京南窮百粤皆馬迹之所至固若勞甚然¶
將命而行日馳數百里將可以朝吳越而夕淮楚也亦¶
<pb:KR4d0573_WYG_006-2b>¶
足快哉斯履道之行所以趯然於中而有不能已者異¶
時更涉之既久聞見日登交㳺日廣吾見其起逸乎遐¶
軌凌厲乎亨衢續父兄之業而似其舅氏者㡬無難矣¶
於是士大夫皆為詩以壯其行余與之㳺雅相善宜有¶
以華之而適恨其不文也猥叙言於末簡焉¶
　　送趙子祥序¶
專門之業皆可以世守出乎是而或善之反乎是而或¶
非之不可也宣趙子祥以刑名世其家子祥㓜時乃能¶
<pb:KR4d0573_WYG_006-3a>¶
奮然秉志從名師推明義理為科舉進士學或涉塗數¶
百里去家彌年其厪如一日為士者善之年餘二十復¶
幡然從事池陽郡府為掾曹頗能信其素藴而立聲聞¶
以憂故家居三年時復理為舊學纉為時文與朋㳺談¶
且日號于㓜時同門者曰吏可為也盍亦轉而從我乎¶
吏之為職既㣲而去就甚輕時而出則我之才可以小¶
施退而休則猶足以從翰墨而訓䝉惟我為之而樂焉¶
詩書之効遲固不若法律之功近也余聞而疑之然不¶
<pb:KR4d0573_WYG_006-3b>¶
敢非其說子祥之先世既業刑名家意其平日之所講¶
攻而家庭之所論議者無非刑名之說矣豈子祥之所¶
聞深者熟而熟者固未易忘歟子祥之尊府君及其諸¶
父進為時用而出為身榮者皆以刑名振楊一時子祥¶
之所親見也將利其道以階顯達忍而不能變歟抑亦¶
患夫仕進之塗不廣而科舉又以有司之不明廢才今¶
之不擇禄仕者殆所為圖免後時之悔歟在子祥則可¶
已夫吏識時務而其失深刻少恩儒以道誼自軌而其¶
<pb:KR4d0573_WYG_006-4a>¶
失迂濶不切事情今子祥混而一之又無其失蓋彬彬¶
乎通達文雅矣即以他人而子祥之從則余見其法律¶
之不精而詩書之易忘一舉而兩失兼矣故在子祥則¶
可非子祥而從子祥之說不能子祥若則奚可今子祥¶
既釋憂從吉復徃池陽書以為序¶
　　楊季常送行序¶
四方之士羣萃於一府相與共理官政上下其論議贊¶
畫其謀猷相資以徳相尚以義承長官攝屬治又各以¶
<pb:KR4d0573_WYG_006-4b>¶
其所長相濟焉出而公則案牘之相須退而私則杯酒¶
之相屬寜不有樂乎此哉其或日積月登一日解謝而¶
去久合者驟擕族處者即曠則亦不能無悒悒于中也¶
余嘗汎觀于時見其能若此者未始不信夫朋友之道¶
亘古而常存見其不若此者則亦未始不嘆其交誼之¶
衰而人情之薄也今兹寓處錢唐而江浙會府史楊季¶
常屬滿當去凡與之同吏是府者莫不咸惜其去而不¶
可留又莫不咸愛其賢而不忍其去謀所以攄其悒悒¶
<pb:KR4d0573_WYG_006-5a>¶
之懷且以道其昔者之樂而今者之不能舎與夫異時¶
之不能無思也遂將聲之為詩颺之為歌顯書昭揭列¶
之祖帳以華其去而屬余為之辭余惟季常起身儒學¶
為校官師百里會府籍其村署為曹掾斯固所優為而¶
不難者况其質容彬彬推學以守正發才以達時是以¶
施置措舉固不至矯焉而為迂亦莫或靡焉而深文也¶
今其去而同事之人拳拳焉致其情若此則季常之所¶
以處朋友者可知已不然則彼將惟逺之不暇惟嫉讐¶
<pb:KR4d0573_WYG_006-5b>¶
之不足惟恐其去之之不先取余蓋因季常之去而益¶
信夫朋友之道自未嘗亡得其道則雖狡胥獪史皆可¶
薫而洽和而謂吏獨無黨者不㡬繆乎彼挾𡾟嶮以中¶
傷夫同列者人亦必以是報之誠何愛乎為此也然則¶
季常之于朋友諸君子之於季常交至矣他日季常與¶
諸君子復解后于仕途又相為頡頏而先後則朋友之¶
樂顧不藹然而益加充然而彌厚乎余喜其然而病夫¶
不然者詩歌之不能詳也序以道之¶
<pb:KR4d0573_WYG_006-6a>¶
　　送袁仲實序¶
自世降不古有官之君子能盡其軄者多弗容於時士¶
大夫遂相率成風而為因循茍且之政寵極乎隆耀則¶
懐禄而保身秩綦乎㣲下則充位而具員彼食焉而怠¶
其事者皆是也有天下者髙拱乎上誰與共理者哉凡¶
今天下穹赫尊貴之人其盡職與否吾不能知竊獨恠¶
夫仕之未獲顯融而況鬱乎下僚者何其媮也其非器¶
能庸鄙無足以自効則必悒悒焉厭夫勞且賤不屑為¶
<pb:KR4d0573_WYG_006-6b>¶
其所為吾寜不于袁子仲實而有感耶仲實早以風憲¶
發身歴掾大府己而㳺宦不登其始與之共事與夫出¶
其後者或騰躐於要途而仲實方且滯身州縣贊帷幄¶
之畫然特喜自振異常僴然以其材辯見之事功確乎¶
其不苟也故所至輙名譽籍籍其在江寜也胥史懾其¶
巖長貳然其信民庻愛其情後之人屢數夫幕客之能¶
者必曰仲實仲實其賢於為吏而媮者逺矣吾聞古有¶
展禽者不卑小官見稱於孟氏是則善學栁下惠者將¶
<pb:KR4d0573_WYG_006-7a>¶
在仲實吾寜不於是而有感耶今仲實受調長幕于温¶
之平陽平陽雖介山海之間仲實之徃得賢侯而佐之¶
其政之成不難而易然其俗尚靡靡之音亦能有以導¶
化之使其風日變而趋於雅乎若然則殆幾於古之為¶
吏者已嗟乎吾斯言之迂也將以徼夫為吏而媮者也¶
故於仲實之行以告焉¶
　　送胡天祺譯史序¶
予居集慶鄉里中郡府之掾與予善者為予道譯曹胡¶
<pb:KR4d0573_WYG_006-7b>¶
天祺之賢且曰天祺饒産也而通譯言善國書始名在¶
翰林翰林下其名饒府饒府署之為譯曹久之調池陽¶
其來集慶則又自池陽調也初天祺之在二府同事之¶
人與天祺皆雅相好凡吾黨之吏於集慶多自二府調¶
來者與天祺彌相好焉雖弗及同事於昔時而始相與¶
於今兹者亦鮮不與之翕然而相好也及其嵗月既盈¶
郡府上其書浙省天祺當受省檄為金榖典司若廵徼¶
之任故吾黨將設祖帳以餞之子盍為之序予聞其言¶
<pb:KR4d0573_WYG_006-8a>¶
則慨然曰予雖不識天祺天祺之為人信賢己哉君子¶
之處斯世也莫難乎和又莫難乎久天祺之與衆相好¶
如此其和己乎與之相從於二府者至於今無間言其¶
久已乎夫譯曹既處諸曹之右人所弗平使其復於同¶
事之人傲晲而隂握其利害旁觀而竊議其是非則人¶
之所深疾而弗貫者己况取其去之日而得於彼拳拳¶
若此乎後之為譯曹者監于兹可也然天祺之和且乆¶
豈惟於譯曹為宜雖為大官居要塗率是道可也是為¶
<pb:KR4d0573_WYG_006-8b>¶
序¶
　　送周能之郡曹序¶
皇慶間天子慨然欲以儒術變天下之俗詔令若曰郡¶
縣之史諸生其有願為者聽於是天下之願為郡縣史¶
者多託名諸生中矣先是歙諸生周能之佐書郡府部¶
使者行部至郡見其精謹使為尉史食廩稍既已在詔¶
令前不可舍去更吏郡縣則循見資日積月陞久之亦¶
為郡府掾己而調畨易復自畨易調昇其文雅謙巽退¶
<pb:KR4d0573_WYG_006-9a>¶
然儒者也予所見郡府掾實諸生者無若能之然能之¶
始用書佐進不得以諸生起家彼名諸生而為之者又¶
皆庸下不必能如能之可不為之太息乎予所聞能之¶
在歙在畨昜時任事敏給部使者多愛與之人謂其能¶
及來昇行臺貴官及御史又徃徃稱借不置其能益著¶
居數嵗移倉曹出内尤極平允凡編戸之輸賦若吏卒¶
及鰥獨寡孤之請給者莫不合辭讃譽其所為故能聲¶
日振異蓋偃然一名吏已烏可以諸生目能之哉其終¶
<pb:KR4d0573_WYG_006-9b>¶
更郡府上其名行省能之將隨牒補職與之同事者屬¶
予為序以道其行故序之如上¶
　　送李復之郡曹調寜國序¶
新安郡當至大初真定李侯為之守以地弗産絲纊上¶
言者府更其賦以鏹民便之載其徳于石既乆而父老¶
不能忘常曰吾民猶戴李侯也後三十年餘侯之孫復¶
之用儒生推擇為其郡史又數年調寜國其行也士大¶
夫作詩以送之予時適佐屬邑因言於衆曰我國家承¶
<pb:KR4d0573_WYG_006-10a>¶
平乆長天下之彯纓彈冠者繇夫仕途之壅皆不能從¶
容進取如曩時於是乎公卿之胄黽勉焉從事乎吏曹¶
者有之若復之是已夫復之豈固屑乎役役於簿書刀¶
筆者哉亦圖有所就焉耳今法大府之掾多取乎列郡¶
吏曹吏曹得為大府掾者徃徃立登顯達故凡郡史雖¶
若暫抑乎當時必能大信於異日復之之處此亦圖有¶
所就焉耳况復之生閥閲之家又嘗明習文法而其才¶
足以有為今所調寜國實司憲者開府之地復之於此¶
<pb:KR4d0573_WYG_006-10b>¶
守之以亷慎濟之以勤敏上以承憲府之號令下以挈¶
屬司之綱維將其聲譽奕然一日而自致於清要之階¶
有不難者兹以徃復之之顯達蓋可指竢且其發身適¶
在其祖之所嘗守郡中異日於其乃祖名位事業殆足¶
以幾之而無不及乎其兆在是矣傳曰公侯之子孫必¶
復其始予於復之乎卜焉衆以予言為然乃書以冠諸¶
詩之送其行者¶
　　贈茅叔志序¶
<pb:KR4d0573_WYG_006-11a>¶
一言之譽加於人而欲使夫聞之者莫不因其言而敬¶
之茍非出於大賢君子許與之不輕者則其勢固未可¶
必故惟得譽於大賢君子而後足以取敬於當時言不¶
足以為人重則雖有所譽而或者將弗信焉然則士之¶
聞不聞孰謂不係所托哉予所善茅叔志以篤實有行¶
義稱於鄉予知之而不以言懼夫或者之弗信也雖然¶
信弗信非予之責予將誠言之徃年叔志學吏於江東¶
憲司時有為架閣主典吏者屬公委&KR0205;行弗及收藏鑰¶
<pb:KR4d0573_WYG_006-11b>¶
三日方憶之惶怖而返自謂所亡失必㤗甚弗可逃罪¶
罟歸而鑰故在乃叔志為守之連日夜弗去以故得無¶
他其人感之拜且泣而叔志不自以為徳也母病且篤¶
禱於神獲愈因舁母詣祠謝顧其棟宇將壓乃謀新之¶
方就營表而嵗大饑遂節衣食費不酒肉躬自勞苦以¶
迄於有成既而神居煥然而叔志家弊矣其為人願且¶
果可稱類若是予所言一二不能悉以予所言而推予¶
所不能悉則叔志非所謂篤實有行義者耶今來昇將¶
<pb:KR4d0573_WYG_006-12a>¶
行四方求就其所啚顧予之㣲陋非可譽人者而獨為¶
叔志拳拳言之是不以予之㣲陋而蔽叔志之宜聞也¶
兹以徃士大夫有未知叔志之為人者其徴諸予言有¶
未以予言為然者其觀諸叔志噫予之言誠不足以為¶
人重或者因叔志而信予言也夫¶
　　送曹元章之金陵序¶
士之生乎當世非幸遇夫名徳穹貴為之知已援挈而¶
振異之則雖有雋敏髙邁之才輔之以訾算遲之以嵗¶
<pb:KR4d0573_WYG_006-12b>¶
月濟之以附趋殆亦不能以有達况乎一介寒素出乎¶
遐方下邑力不足以趣乎會通衢要之地而㳺於公卿¶
大夫之間其抱負藴蓄曽弗獲以自見終必浮湛里閭¶
没世無稱而已烏所望以成其名哉予故深慶夫休寜¶
曹元章氏之有遭也曹氏在休寜世居縣郭之隂僻逺¶
廛閧林遙邃清造其廬者可悠然而想見其昔人之風¶
也元章守詩書之故業其行亷以恪其心恬以夷其儀¶
衎以舒有栖幽樂雅之趣無所慕羡於時若將終身焉¶
<pb:KR4d0573_WYG_006-13a>¶
者一旦因故舊之薦而受知于江浙省檢校官李君允¶
謙李君移書永嘉郡守忽侯用是永嘉郡即日辟之為¶
郡史識元章者皆為元章喜夫郡史之禄固㣲然由郡¶
史而進可階以有達世蓋有力求競逐終老而不得者¶
今元章得之猶取諸寄向非幸遇夫李君其能若是之¶
速且易耶元章居永嘉未數月用便養遷金陵取道過¶
休寜省其家時予適佐是邑與予有斯文之好具為予¶
道李君之知已不容口予既慶元章之遇李君則舉酒¶
<pb:KR4d0573_WYG_006-13b>¶
以屬元章曰金陵為江左大郡而行御史臺在焉官於¶
是老率皆名徳穹貴之人以元章之賢徃即其人而事¶
焉元章之知已當益加多或援挈而振異之將其超躐¶
騰奮歘焉致其身於光華清峻之塗勢無難者予又慶¶
李君之知元章為不孤也子其識之元章請予為之序¶
予惟金陵予鄉遂為論著元章之為人以告予鄉之士¶
大夫且為言予所見當世進取之士必幸遇夫知已而¶
後庻㡬可以成名其不然者予未之聞也¶
<pb:KR4d0573_WYG_006-14a>¶
　¶
　¶
　¶
　¶
　¶
　¶
　¶
　¶
<pb:KR4d0573_WYG_006-14b>¶
　¶
　¶
　¶
　¶
　¶
　¶
　¶
　佩玉齋類藁巻六¶
